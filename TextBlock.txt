נמשכת מגמת התאגדות העובדים בתעשייה: אחרי חברות הסלולר, בזק בינלאומי ונס, ובעקבות הקמת איגוד עובדי הסלולר, האינטרנט וההיי-טק בהסתדרות, עכשיו תורם של עובדי סאפ (SAP) ישראל. אלה מנסים להתאגד תחת ההסתדרות ולהחתים את עמיתיהם על טפסי הצטרפות לארגון. לדברי העובדים, הם מבצעים את המהלך כדי לשמור ולשפר את תנאי עבודתם ולהצטרף אל עובדי סאפ רבים מעבר לים, שכבר מאוגדים. הם טענו כי הצליחו להחתים עשרות עובדים בתוך שעות בודדות וכי יגיעו ליעדם עד סוף השבוע.
לצורך ההתארגנות הקימו העובדים ועד פעולה ובו שבעה חברים – אבי רוקח, גד רביד, בוריס מיכאילובסקי, ערן גולדנברג, מיכה אזולאי, אלכס טורקוביץ' וצחי אדטו – ופתחו דף פייסבוק (Facebook) מיוחד. במנשר שהם פרסמו בדף ומפיצים לעובדים נכתב כי "מזה זמן רב אנו עדים לשינויים ושחיקה בתנאי העבודה שלנו, הפוגעים במעמדנו כעובדים. לאחרונה חווינו שוב צמצומים ושינויים דרמטיים בחברה, מבלי שלנו, העובדים, לב ליבה של החברה, הייתה היכולת להשפיע". הם מסרו כי "הגיעה העת לממש את זכותנו וחובתנו לקחת אחריות משותפת על עתידנו".
חברי ועד הפעולה מנו את היתרונות שיהיו, לדבריהם, לסאפ עצמה מהתאגדות העובדים: "אנו, עובדים ועובדות מסורים בסאפ, אוהבים את החברה ומאמינים בעתידה. מתוך אחריות ואמונה כי מקום עבודה שטוב לעובדיו הוא מקום עבודה טוב יותר, רווחי ומתקדם יותר, אנו רואים בהתאגדות העובדים בסאפ יוזמה מבורכת. יחסי עבודה טובים בין המעסיק לעובדים הם מפתח לשימור עובדים, לשביעות רצון גבוהה ולהצלחת החברה".
"אנחנו מאמינים כי כל ארגון מצליח בזכות העובדים שלו, וכדי להצליח עליו לשתף את העובדים בהצלחתו", סיכמו חברי הוועד.